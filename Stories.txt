Grappie

Liewe Oom Kersvader

Ek skryf hierdie brief terwyl die son die akkedisse van die mure af bak, so ek hoop regtig jy het daardie dik fluweelbroek en wolbaard by die huis gelos. As jy hier aankom in volle Noordpool-uitrusting, smelt jy nog voor jy by die eerste tolhek verby is. Hier dra Kersvader ’n kortbroek, 'n two-tone hemp en vellies.

Ek was vanjaar besonders goed, Oom. Geen road rage nie – ek het nie een keer vir ’n taxi-bestuurder my middelvinger gewys nie (net mooi al vyf vingers gewaai as vriendelike groet), en ek het selfs by die robot stilgehou toe die lig oranje was, sonder om te dink “oranje beteken nog twee karre”. Ek verdien definitief iets beters as 'n Woolies voucher hierdie jaar.

Eers ’n ernstige logistieke waarskuwing... Oom .. bring sakke vol kleingeld saam. Waar jy ook al jou slee parkeer – winkelsentrumdak, oop veld, of selfs op my grasperk – daar staan dadelik ’n ou in ’n geel reflektorbaadjie wat vir jou waai en sê: “I watch for you, Boss.” Moenie stry nie. Gee sommer die R10. Hy kyk mooi na die rendiere en sorg dat niemand die geskenke agterop steel nie. Dis hoe dinge hier werk.

Terwyl jy laag vlieg, pasop vir ons paaie. Ons ry nie meer links nie, ons ry aan “wat-ook-al-oor-is” van die pad. Dit voel soos ’n nasionale slalom-kompetisie net om by die werk te kom sonder om ’n band of ’n werwel te verloor. As jy ’n slaggat tref, sit jy vas tot Paasfees. Maak tog asseblief ’n paar gate toe – my bakkie se shocks klink al soos ’n sak droë bene wat by die trappe afrol.

My lysie is vanjaar eenvoudig, Oom. Ek soek nie sokkies of seep nie. Ek soek wonderwerke.

Eerstens: Geld. Gee ons net één dag – 24 uur – waar die Rand en die Dollar mekaar reguit in die oë kyk. R1 = $1. Ek wil net een keer iets op die internet bestel sonder om eers my linkernier op Facebook Marketplace te sit. Laat ons net vir een dag voel ons geld is iets werd.

Tweedens: iets nóg onmoontliker as om met ’n vol slee met rendiere deur die lug te vlieg sonder lisensie. Regte leierskap – deursigtige tenders, geen steel meer, beloftes wat hou, en blou ligte wat dien in plaas van boelie. As jy dít regkry, glo ek weer in die Tandmuis en die Paashaas.

Derdens: Binnelandse Sake se stelsel. Laat dit asseblief een jaar lank aanlyn bly. Geen “system offline” boodskappe nie, geen rye wat om die blok draai nie, geen ID-aansoeke wat in ’n swart gat verdwyn nie. Laat mense hul dokumente kry sonder om hulle laaste bietjie waardigheid prys te gee.

Vierdens: ’n klein, ligte wensie, Oom – laat al die gewere maar net vir een jaar verdwyn. Poef! Weg. Nie te veel gevra nie, nè? Dan kan ons almal rustig braai sonder om heeltyd oor ons skouers te loer, die kinders vrylik in die straat speel, en die nuus begin met goeie stories in plaas van slegte. ’n Jaar se vrede .. dit sal hemels wees.

Vyf: laat die kinderhuise leeg word, Oom. Laat elke kindjie daar ’n warm huis kry by ’n paartjie wat al jare smag na ’n kind van hul eie. Dit sal my baie happy maak.

"En Oom, hier is ’n ding wat my ma my gevra het om by te sit, en ’n mens luister mos maar as jou ma praat, want sy is gewoonlik reg. Ons harte hier onder raak soms harder as die N1 se teerpad in die middagson. Bring vir ons asseblief die gawe van vergewensgesindheid. Dat ons kan ophou om daardie ou wrokke en verwyte saam te sleep soos ’n Venter-sleepwa met pap wiele—dit maak ons net moeg en nors. Help ons om ontslae te raak van die jaloesie en die haat. Leer ons eerder om mekaar te aanvaar net soos ons gemaak is—want kom ons wees eerlik, ons almal is maar ’n bietjie vreemd op ons eie manier. Ons het ’n stewige dosis verdraagsaamheid nodig in hierdie land; ons lewe te naby aan mekaar om die hele tyd vir mekaar te grom."

Maar die belangrikste wens, Oom, is nie vir myself nie. Ry stadig verby al die plekke in ons land waar die nood swaar druk – die townships, die plakkerskampe, die stil voorstede waar mense agter toe gordyne honger ly. My grootste wens is werk vir die werkloses. Regte jobs. Werk wat waardigheid gee, sodat elke pa en ma met trots kos op die tafel kan sit en na hul kinders kan kyk sonder om weg te draai. Dis die geskenk wat aanhou gee, en dis wat ons mense verdien.

En natuurlik, moenie die Bokke vergeet nie. Hulle is die enigste gom wat ons nog bymekaar hou as alles anders uitmekaar val. Hou hulle fiks, honger en wêreldkampioene, want as die Bokke wen, voel die lewe net ’n bietjie ligter.

Ek het nie melk en koekies uitgesit nie; die melk word suur en die miere steel die koekies. Daar staan ’n yskoue bier en ’n stukkie ordentlike biltong op die stoep vir jou. Dit sal jou krag gee vir die lang pad terug.

Ry veilig, pasop vir die speed traps, en groete vir die elwe.

Jou vriend
Die Ou op die Stoep
