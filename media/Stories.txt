Die goedheid van God  
  
Die HERE sê vir Moses: "Ek sal jou iets van my goedheid laat sien, en Ek sal jou my stem laat hoor wanneer Ek my Naam, 'die HERE' uitroep" (Eks. 33:19, NLV).  
  
Eergister was dit Kersfees – die dag waarop ons Jesus, God wat vir óns mens geword het, se geboorte herdenk.  
  
Baie lank voor hierdie geboorte het Moses God versoek om saam met die volk op hulle woestynreis te gaan.   
  
God willig in en sê vir Moses dat hy sy vriend is, dat hy God se goedkeuring wegdra. Hierop vra Moses dat God hom sal toelaat om sy heerlikheid te sien. Weer stem God in.   
  
Hy gee nie vir Moses 'n asemrowende vertoning van sy mag en majesteit nie, maar som sy heerlikheid op: "Ek sal jou my goedheid laat sien." God se heerlikheid kom tot openbaring in sy goedheid en liefde wat Hy teenoor mense openbaar.  
  
Dit is eers baie jare later wanneer God sy Seun na die wêreld stuur as 'n doodgewone mens dat ons werklik besef hoe onmeetlik groot hierdie goedheid is wat Hy aan ons bekend wil maak.   
  
God is groot en heerlik en Hy openbaar sy heerlikheid aan jóú deur jou Jesus te laat sien.   
  
God word mens vir jóú – sodat jy sy goedheid eerstehands kan beleef en kan besef hoe wonderlik dit is om sy kind te kan wees.   
  
En dit is presies wat Jesus se koms na die wêreld vir jou kom doen het: Dit laat jou God se goedheid in jou eie lewe raaksien.  
  
Here Jesus, ek loof U dat U na die wêreld gekom het sodat ek iets van u Vader se goedheid vir my kon sien en verstaan.  
